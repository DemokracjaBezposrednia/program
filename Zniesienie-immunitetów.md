Immunitet to prawne narzędzie, które w swoim pierwotnym zamierzeniu miało być gwarancją sędziowskiej niezależności. Później, przywilejem tym objęto także dyplomatów, posłów oraz prokuratorów. Immunitet miał za zadanie ograniczać naciski na urzędników oraz posłów, gwarantować im nietykalność oraz niezawisłość. W Polsce jednak oburzenie społeczeństwa budzą kolejne, demoralizujące spektakle chowania się za immunitetem, celem unikania odpowiedzialności. Niedawna afera narkotykowa jednego z senatorów czy liczne przypadki unikania odpowiedzialności za prowadzenie samochodu pod wpływem alkoholu, to tylko szerzej znane przykłady tego procederu. Immunitet miał być gwarantem sprawiedliwych rządów, niezależnych od grup nacisku, a tymczasem stał się parasolem ochronnym wobec społeczeństwa. Politycy i tak są manipulowani i korumpowani przez wielkie koncerny oraz wpływowe instytucje, a immunitet jedynie osłania ich przed prawem, które obejmuje każdego obywatela. Sędziowie i prokuratorzy uciekają od odpowiedzialności sądzeni przez specjalne kolegia. W nowoczesnej demokracji wykonywanie obowiązków posła, sędziego czy prokuratora, nie wiąże się ze strachem, a immunitet i tak nie chroni przed zarzutami sprzedajności, czego dowodzą postępowania komisji sejmowych.

Dlatego partia Demokracja Bezpośrednia zniesie immunitet formalny posłów oraz senatorów. W przypadku dokonania przestępstwa lub wykroczenia posłowie będą mogli być zatrzymani i osądzeni jak wszyscy obywatele. Parlamentarzyści zachowają natomiast ochronę za tezy wygłaszane z trybuny sejmowej oraz za skutki działalności płynącej z tytułu pełnienia przez nich mandatu. Podobnie immunitet sędziów oraz prokuratorów zostanie ograniczony jedynie do konsekwencji wypełniania przez nich zawodu. Sędziowie i prokuratorzy odpowiadać będą przed sądami powszechnymi za każde przestępstwo nie dotyczące wykonywania profesji.

Zniesienie parasola ochronnego zmniejszy bezczelność polityków wobec wymiaru sprawiedliwości. Wniesie także element społecznej kontroli polityków, sędziów i prokuratorów. Jest to także niezbędny krok w stronę zrównania obywateli wobec prawa.