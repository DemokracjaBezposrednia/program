Weto obywatelskie to drugie z podstawowych narzędzi demokracji bezpośredniej. Pozwala obywatelom zablokować przyjmowane przez Sejm przepisy przed wejściem w życie. Obywatele mogą zebrać 200 tys. podpisów w ciągu 100 dni od przyjęcia ustawy, i spowodować tym że ustawa zostaje zawieszona aż do dnia przeprowadzenia referendum - w którym ją poprą lub odrzucą.

Dziś instytucja weta ludowego nie istnieje w polskim ustroju. A szkoda, bo właśnie weto umożliwia maksymalną kontrolę rządu i Sejmu bez ingerowania w ich pracę, aż do zakończenia procesu legislacyjnego. Sprawia, że rząd musi liczyć się z opinią społeczeństwa przy projektowaniu zmian w prawie. Dzięki instytucji weta, przy dużej swobodzie pracy parlamentu, społeczeństwo ma gwarancje, że nie zostanie pozbawione przymusem swoich praw i swobód obywatelskich.

## Postulujemy:
1. Ustawy przyjmowane przez Sejm będą wchodzić w życie dopiero po 100 dniach od przyjęcia. W tym czasie obywatele będą mogli składać podpisy sprzeciwu wobec danej ustawy. Jeśli po 100 dniach okaże się, że złożyli ich przynajmniej 200 tys. - wejście w życie ustawy zostanie zawieszone. Następnie zostanie poddana pod referendum. Jeśli zostanie poparta przez większość obywateli, wejdzie w życie. Jeśli nie - zostanie odrzucona, nigdy nie wchodząc do systemu prawnego państwa.
2. Weto nie będzie mogło dotyczyć ustawy budżetowej oraz ustaw wprowadzonych na czas określony, nie dłuższy niż rok. Wszystkie pozostałe ustawy będą mogły być przedmiotem weta obywateli.
3. Obowiązywać będzie zasada jedności materii - wniosek będzie mógł dotyczyć tylko jednej ustawy. Pytanie referendalne brzmieć będzie "Czy popierasz przyjęcie ustawy X?" - przez co, aby weszła w życie, większość obywateli będzie musiała ją poprzeć.
4. Ułatwione zbieranie podpisów:
 1. Złożenie papierowego podpisu nie będzie wymagało podania adresu zamieszkania, czego obecnie odmawia wiele osób w obawie przed wykorzystaniem ich danych osobowych w niepożądanych celach.
 2. Wdrożenie e-dowodów umożliwi składanie ważnych podpisów przez Internet (patrz [[Elektroniczne głosowanie]]).

Analogiczne weto obywatelskie zostanie wprowadzone w prawie samorządowym. Weto do aktu prawa miejscowego będzie mogło wnieść 2% mieszkańców wspólnoty samorządowej posiadających czynne prawo wyborcze. Samorządy będą też mogły obniżyć ten próg na swoim terenie - w drodze uchwały rady danej wspólnoty lub lokalnej inicjatywy obywatelskiej.
