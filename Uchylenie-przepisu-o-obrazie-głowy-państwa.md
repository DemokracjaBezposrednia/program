Krytyka władzy jest jednym z podstawowych aspektów wolności słowa w demokratycznym państwie. W ojczyźnie błazna Stańczyka, w państwie o tak długiej tradycji demokracji, powinno być to oczywiste. Wciąż jednak w polskim kodeksie karnym znajduje się paragraf 2 artykułu 135 o brzmieniu: "Kto publicznie znieważa Prezydenta Rzeczypospolitej Polskiej, podlega karze pozbawienia wolności do lat 3". Zapis ten sprawia, że interwencja prokuratora w przypadku obrażenia głowy państwa jest konieczna bez zgody Prezydenta. Sąd rozpatruje akty oskarżenia bo waga artykułu 135 nie zachęca do oddalenia prokuratorskiego wniosku. Jest to jednak archaiczny przepis, zupełnie nie znajdujący uzasadnienia w nowoczesnej demokracji.

Partia Demokracja Bezpośrednia uchyli paragraf 2 art. 135 kodeksu karnego. Uchylenie przepisu nie odbierze Prezydentowi RP możliwości chronienia swoich dóbr osobistych na drodze cywilnej, tak jak czynić to może każdy obywatel. Zniesie natomiast przymus interwencji prokuratora w przypadku obrażenia głowy państwa, a także uprzywilejowaną pozycję władz państwowych w prawie.

W Stanach Zjednoczonych Ameryki, konstytucja zabrania uchwalenia prawa, które mogłoby zakazać znieważenia funkcjonariusza publicznego. Od 2004 roku odpowiedzialność karna nie obowiązuje za obrazę monarchy w Wielkiej Brytanii. W Niemczech za znieważenie Prezydenta można ponieść karę nawet do 5 lat pozbawienia wolności, ale ściganie sprawcy uzależnione jest od jego zgody. Członkowie partii Demokracja Bezpośrednia zdają sobie sprawę ze szczególnej rangi Prezydenta jako Strażnika Konstytucji RP, wybranego w bezpośrednich, powszechnych wyborach. Nie widzą jednak powodu by w kodeksie karnym państwa polskiego pozostawał archaiczny zapis. Paragraf 2 artykułu 135 jak dotąd zmusza tylko prokuraturę i sądy do marnowania czasu i pieniędzy na występy drugorzędnych działaczy politycznych i dlatego musi zniknąć z polskiego porządku prawnego.