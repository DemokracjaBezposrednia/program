Od lat trzymamy nasze pieniądze na elektronicznych kontach bankowych. Czy posiadamy usługę prowadzenia konta przez Internet, czy też nie, i tak nasze pieniądze zapisane są w formie cyfrowej. Mimo to nie martwimy się o ich bezpieczeństwo. Nie sprawdzamy co minutę czy haker nie zaatakował systemu bankowego i nie pozbawił nas oszczędności. Traktujemy bankowość elektroniczną jako narzędzie przydatne i bezpieczne. Dlaczego nie podchodzimy tak samo do elektronicznego głosowania?

Głosowanie za pośrednictwem Internetu niesie wiele korzyści. Nie tylko zwiększa frekwencję w wyborach, ale przede wszystkim zmniejsza koszty przeprowadzania ogólnonarodowych głosowań. Im więcej osób partycypować będzie w demokracji używając własnego komputera, tym mniej potrzebnych będzie pieniędzy by obsługiwać obywateli w komisjach wyborczych. Tymczasem możliwość zbierania przez Internet podpisów pod projektami ustaw czy petycjami, umożliwi uczestniczenie w demokracji mniej zorganizowanym i mniej zamożnym grupom społecznym. Idealnym stanem byłoby zminimalizowanie kosztów tradycyjnych głosowań do zera. Jest to jednak niemożliwe, dopóki jedynie 63% gospodarstw domowych w Polsce ma dostęp do Internetu. Z tych przyczyn partia Demokracja Bezpośrednia wprowadzi możliwość głosowania przez Internet w wyborach oraz referendach, jako alternatywną formę głosowania.

Głosowanie odbywać się będzie poprzez indywidualne konto wyborcy, utworzone w trakcie wizyty w urzędzie gminy, gdzie wyborca zostanie zidentyfikowany. Dostęp do konta będzie dodatkowo weryfikowany z pomocą elektronicznego dowodu osobistego. Głosujący będą mieli możliwość sprawdzenia oddanego głosu, a dzięki protokołom szyfrującym zachowana zostanie tajność wyborów. Stworzona zostanie ponadto specjalna sieć „głosomatów”, które umożliwią elektroniczne głosowanie obywatelom, nie posiadającym stałego dostępu do Internetu. Ponadto Demokracja Bezpośrednia ułatwi możliwość składania elektronicznego podpisu pod dowolną inicjatywą czy petycją, poprzez wykorzystanie systemu elektronicznego głosowania.

Obecnie zebranie 100 tys. podpisów pod projektem ustawy jest nieosiągalne dla mniej zamożnych i słabiej zorganizowanych grup obywateli. Jeśli umożliwimy społeczeństwu zbieranie podpisów przez Internet, poszerzymy znacząco grono uczestników demokracji. Przeciwnicy elektronicznego głosowania twierdzą, że głosowanie zabezpieczone elektronicznym podpisem nie zwiększa wcale frekwencji bo podpis jest kosztowny i trudno dostępny. Co więcej, według sceptyków, Polska nie posiada odpowiedniej infrastruktury by wdrożyć system elektronicznego głosowania.

Do momentu wprowadzenia e-dowodu Partia Demokracja Bezpośrednia wykorzysta w celu wdrożenia elektronicznego głosowania istniejąca infrastrukturę systemu ePUAP. Elektroniczna Platforma Usług Administracji Publicznej jest narzędziem, które udostępnia obywatelom, przedsiębiorcom oraz instytucjom, usługi administracji publicznej przez Internet. By zagłosować korzystając z platformy, obywatel będzie musiał założyć konto na serwisie epuap.gov.pl, a następnie złożyć elektroniczny wniosek o utworzenie profilu zaufanego. W dalszej kolejności obywatel chcący zagłosować przez Internet będzie musiał odwiedzić urząd administracji publicznej i poprosić o potwierdzenie profilu. Potwierdzenie profilu zaufanego odbywa się bez opłat. Po potwierdzeniu profilu, obywatel będzie mógł odwiedzić stronę dowolnego głosowania i oddać swój głos, albo złożyć elektroniczny podpis pod e-petycją. Zbiory danych osobowych systemu ePUAP są zgłoszone Generalnemu Inspektorowi Ochrony Danych Osobowych.
Wszystkie dane systemu są chronione przez zaawansowane zabezpieczenie programowe i sprzętowe, a podczas przesyłania pomiędzy użytkownikiem i ePUAP są szyfrowane.

Jest także pewne, że w niedługim czasie powstaną inne systemy umożliwiające elektroniczne głosowanie. Rozwój elektroniki i informatyki w tej dziedzinie jest nieprzewidywalny. Głosowanie przez Internet to przyszłość. Partia Demokracja Bezpośrednia uczyni Internet potężnym narzędziem w służbie demokracji.