Od lat trzymamy nasze pieniądze na elektronicznych kontach bankowych. Czy posiadamy usługę prowadzenia konta przez Internet, czy też nie, i tak nasze pieniądze zapisane są w formie cyfrowej. Mimo to nie martwimy się o ich bezpieczeństwo. Nie sprawdzamy co minutę czy haker nie zaatakował systemu bankowego i nie pozbawił nas oszczędności. Traktujemy bankowość elektroniczną jako narzędzie przydatne i bezpieczne. Dlaczego nie podchodzimy tak samo do elektronicznego głosowania?

Głosowanie za pośrednictwem Internetu niesie wiele korzyści. Nie tylko zwiększa frekwencję w wyborach, ale przede wszystkim zmniejsza koszty przeprowadzania ogólnonarodowych głosowań. Im więcej osób partycypować będzie w demokracji używając własnego komputera, tym mniej potrzebnych będzie pieniędzy by obsługiwać obywateli w komisjach wyborczych. Tymczasem możliwość zbierania przez Internet podpisów pod projektami ustaw czy petycjami, umożliwi uczestniczenie w demokracji mniej zorganizowanym i mniej zamożnym grupom społecznym. Idealnym stanem byłoby zminimalizowanie kosztów tradycyjnych głosowań do zera. Jest to jednak niemożliwe, dopóki jedynie 63% gospodarstw domowych w Polsce ma dostęp do Internetu. Z tych przyczyn partia Demokracja Bezpośrednia wprowadzi możliwość głosowania przez Internet w wyborach oraz referendach, jako alternatywną formę głosowania.

1. Głosowanie odbywać się będzie za pomocą e-dowodu osobistego, który zastąpi obecne, analogowe dowody osobiste. Głos będzie podpisywany kryptograficznie za pomocą czipu umieszczonego w dowodzie, przez co nie będzie można go sfałszować, a głosujący będą mieli możliwość jego weryfikacji.
2. W ten sam sposób będzie można składać podpisy pod inicjatywami i wetami obywatelskimi, a także wszelkimi dokumentami skierowanymi do urzędów państwowych.
3. Stworzona zostanie ponadto specjalna sieć „głosomatów”, które umożliwią elektroniczne głosowanie obywatelom nie posiadającym stałego dostępu do Internetu. Będziemy również współpracować z bankami w celu dodania funkcjonalności głosomatów do już istniejących, a także nowopowstających, bankomatów.
4. Całe oprogramowanie wyborcze będzie otwartoźródłowe, a zanonimizowane głosy będą publiczne, by obywatele mogli niezależnie od instytucji państwowych weryfikować poprawność wyborów.

Głosowanie elektroniczne umożliwia głosującym lepsze poznanie kandydatów i rozwiązań, za którymi mają głosować. W punkcie wyborczym, gdy otrzymują kartę do głosowania, jest już na to za późno - i jeśli nie wiedzą którego kandydata/rozwiązanie wybrać, mogą co najwyżej wrzucić nieważny głos. Natomiast w przypadku głosowań internetowych - mogą w każdej chwili przeszukać Internet by dowiedzieć się więcej, i podjąć lepszą, bardziej świadomą decyzję.
