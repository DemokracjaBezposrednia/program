Większość posłów po zdobyciu mandatu nie wywiązuje się ze swoich obietnic wyborczych. Część z nich oszukuje wyborców przechodząc w trakcie kadencji do innych partii. Skompromitowani ministrowie, którym opozycja sejmowa wielokrotnie próbuje udzielić wotum nieufności, pozostają na stanowiskach. Politycy zamieszani w przestępcze afery, defraudanci publicznych pieniędzy i skandaliści pozostają nietykalni dla wymiaru sprawiedliwości, chronieni przez większość sejmową z własnych partii. Mówiąc wprost - politycy po wyborach czują się bezkarni. Obywatele zaś okłamani i oszukani. W demokracji obywatele muszą mieć prawo pozbawienia polityka mandatu w trakcie kadencji.

Odwołanie (ang. recall) jest to prawo obywateli do cofnięcia mandatu swojemu przedstawicielowi w trakcie kadencji, w drodze referendum. W innych państwach znosi także immunitet posła lub senatora, przez co może być on od razu postawiony przed wymiar sprawiedliwości. W Polsce nie będzie to konieczne, po tym jak Demokracja Bezpośrednia zniesie i tak poselski immunitet (patrz [[Zniesienie immunitetów]]). Odwołanie niesie wiele korzyści. Posłowie, senatorowie oraz ministrowie przestają czuć się bezkarni tuż po wyborach. Wypełniają swoje obietnice z okresu kampanii, pozostają bliżej wyborców, nie nadużywają władzy i pozycji. Odwołanie jest elementem nowoczesnej demokracji. W związku z powyższym partia Demokracja Bezpośrednia wprowadzi:

1. Odwołanie posła lub senatora - na skierowany do Sejmu wniosek, poparty przez podpisy 15% uprawnionych do głosowania zamieszkujących okręg wyborczy z którego dany poseł lub senator został wybrany, odbywa się w tym okręgu referendum. Zbieranie podpisów nie może trwać dłużej niż 3 miesiące. Jeśli większość uczestników referendum opowie się za odwołaniem posła lub senatora, wówczas poseł lub senator traci swój mandat w Sejmie. Jego miejsce zajmuje wybrany w wyborach uzupełniających kandydat. Zapobiega to sytuacji gdy w jednomandatowych okręgach odwołanie wykorzystywane jest przez partię celem powołania swojego kandydata w miejsce posła lub senatora innego ugrupowania. Jeśli natomiast uczestnicy referendum opowiedzą się za pozostawieniem posła lub senatora, nie traci on mandatu i pełni go do końca kadencji Sejmu. Ponowny wniosek może być złożony nie wcześniej niż 3 miesiące od dnia referendum.

2. Odwołanie ministra - na skierowany do Sejmu wniosek, poparty przez podpisy 250 tys. uprawnionych do głosowania, odbywa się ogólnokrajowe referendum. Zbieranie podpisów nie może trwać dłużej niż 3 miesiące. Jeśli większość uczestników referendum opowie się za odwołaniem ministra, wówczas minister zostaje odwołany jak gdyby otrzymał w sejmie wotum nieufności. Nie może także pełnić żadnych funkcji w Radzie Ministrów do końca kadencji Sejmu. Ponowny wniosek może być złożony nie wcześniej niż 3 miesiące od dnia referendum.

3. Odwołanie Rady Ministrów - na skierowany do Sejmu wniosek, poparty przez podpisy 750 tys. obywateli uprawnionych do głosowania odbywa się ogólnokrajowe referendum. Zbieranie podpisów nie może trwać dłużej niż 3 miesiące, a wniosek musi - podobnie jak przy konstruktywnym wotum nieufności - wskazywać następnego kandydata na premiera. Jeśli większość uczestników referendum opowie się za odwołaniem rządu, wówczas nastąpią konsekwencje jak gdyby rząd uzyskał wotum nieufności od Sejmu. Prezydent przyjmuje dymisję odwołanego rządu i desygnuje wskazanego we wniosku referendalnym kandydata na premiera. Ponowny wniosek może być złożony nie wcześniej niż 6 miesięcy od dnia referendum.
Gdy wprowadzony zostanie do polskiego porządku prawnego bezpośredni wybór prokuratorów apelacyjnych oraz Prokuratora Generalnego (patrz [[Obywatelska kontrola sądownictwa]]), funkcjonariusze Ci również zostaną objęci możliwością odwołania.
Wprowadzenie do polskiego prawa instytucji odwołania ograniczy bezczelność i samowolę polityków. Sprawi, że demokracja przestanie być jedynie „potrzebna” co cztery lata w wyborach lecz będzie funkcjonowała przez cały okres kadencji.