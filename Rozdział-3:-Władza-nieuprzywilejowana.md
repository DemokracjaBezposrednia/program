W demokracji bezpośredniej uprawianie polityki to służba wszystkim obywatelom. To zaszczyt, którego pragnie każdy obywatel. Polityk pełni swój urząd społecznie, otrzymując jedynie zwrot kosztów. Premier to kierownik państwa, którym zarządza niczym sprawnym przedsiębiorstwem. Ministrowie to pracownicy tego przedsiębiorstwa, którzy nie opuszczają żadnego dnia pracy. Sejm wraz z opozycją to czujna rada nadzorcza obecna na wszystkich posiedzeniach, a obywatele to akcjonariusze, z prawem wyznaczania kierunków rozwoju państwa i zmiany jego zarządców w każdym momencie. W Polsce obserwujemy zgoła inny obraz. Premier jest wybieranym raz na cztery lata, nietykalnym dyktatorem budującym wokół obywateli opresyjny aparat władzy. Ministrowie to zausznicy dworu trwoniący czas na polityczne intrygi. Posłowie i senatorowie wykorzystują swoją pozycję by prowadzić interesy i unikać wymiaru sprawiedliwości, a obywatele to bierni obserwatorzy, a także sponsorzy tego ponurego spektaklu.

Partia Demokracja Bezpośrednia proponuje zestaw kompleksowych zmian ustrojowych, które wprowadzą w Polsce zdrową demokrację. Demokrację, w której władza jest bliska obywatelowi i stanowi kontrakt między wyborcą a politykiem, nie zaś stosunek niewolniczej podległości. Te zmiany to: zniesienie immunitetów, zniesienie przywilejów oraz grantów poselskich, ograniczenie wydatków kancelarii Prezydenta RP, likwidacja Trybunału Stanu, a także wprowadzenie odpowiedzialności urzędników za podejmowane decyzje.

* [[Zniesienie immunitetów]]
* [[Zniesienie przywilejów poselskich]]
* [[Ograniczenie wydatków kancelarii Prezydenta RP]]
* [[Zniesienie Trybunału Stanu]]
* [[Odpowiedzialność urzędników]]
