Art. 1 Konstytucji stwierdza, że państwo jest własnością wszystkich obywateli. Art. 4. gwarantuje nam sprawowanie władzy nie tylko przez przedstawicieli, ale też bezpośrednio.

Referendum – czyli głosowanie powszechne – to podstawowe narzędzie bezpośredniego sprawowania władzy przez obywateli, a także najskuteczniejsza forma nadzoru właścicielskiego. Mimo to, instytucja referendum została w polskim prawie poważnie ograniczona. Uważamy to za naruszenie fundamentalnych praw obywatelskich, niszczące poczucie związku z państwem, odpowiedzialności za to państwo, i hamujące rozwój społeczeństwa obywatelskiego.

Demokracja Bezpośrednia wprowadzi następujące zmiany w instytucji referendum, tak aby Naród mógł realnie wyrażać swa wolę i stać się pełnoprawnym suwerenem w państwie:

## 1. Referenda obligatoryjne
Obecnie obywatelskie wnioski referendalne nie są wiążące. Wniosek o referendum złożony przez 500 tysięcy obywateli podlega decyzji Sejmu - i do tej pory Sejm nie zaakceptował żadnego z nich.

Referendum będzie musiało się odbyć, gdy:

1. Do Prezydenta trafi wniosek 500 tys. obywateli postulujących zmianę części lub całości ustawy lub Konstytucji ([[Inicjatywa obywatelska]]).
2. Do Prezydenta trafi wniosek 200 tys. obywateli sprzeciwiających się wprowadzeniu przez Sejm konkretnego aktu normatywnego ([[Weto obywatelskie]]).
3. Sejm przegłosuje zmianę części lub całości Konstytucji.
4. Sejm przegłosuje dołączenie do nowej organizacji międzynarodowej.
5. Sejm przegłosuje dokonanie interwencji zbrojnej poza granicami kraju - za wyjątkiem interwencji w ramach działalności organizacji międzynarodowych, których Polska jest członkiem (patrz [[Obronność państwa]])
6. Sejm zdecyduje się zwiększyć dług publiczny (patrz [[Zasada zrównoważonego budżetu]]).

## 2. Zniesienie wymogu 50% frekwencji
Demokracja Bezpośrednia zlikwiduje wymóg 50% frekwencji. Ogranicza on skuteczność sprawowania władzy przez obywateli. Wymaganie to jest nielogiczne, skoro w wyborach przedstawicieli do Sejmu nie ma żadnego progu frekwencji i istnieje możliwość, aby stanowiący prawo posłowie zostali wybrani przez 10% obywateli! Kraje o ugruntowanej demokracji osiągają frekwencję 40%.

## 3. Procedura referendum
Demokracja Bezpośrednia wymaga przemyślanych procedur i wzorców. Referendum to coś więcej niż ankieta. Referendum to proces umocowany prawnie. Podstawowe etapy tego procesu to:

1. WNIOSEK obywateli / sejmu
2. DEBATA publiczna
3. GŁOSOWANIE W REFERENDUM

Wniosek. Przedmiotem referendum będzie zawsze konkretny przepis prawny, jednolity w formie i materii.

Debata publiczna będzie niezbędnym elementem procesu referendalnego. Debata

* będzie wykorzystywać publiczną telewizję oraz publiczne narzędzia informatyczne,
* będzie miała określony ustawowo minimalny czas trwania,
* pozwoli wypowiedzieć się inicjatorom i oponentom wniosku, ekspertom obu stron a także zwykłym obywatelom,
* umożliwi syntezę argumentacji stron oraz analiz w formie broszury referendalnej

Broszura referendalna będzie obowiązkowo załączona do każdego głosowania, by objaśnić referendum w przystępnej formie. Broszura będzie miała ścisły, ustawowo uregulowany układ:

* pełna treść proponowanych zmian,
* zwięzłe streszczenie projektu głosowanego w referendum,
* podsumowanie - co oznacza głos "za" lub "przeciw",
* argumentację stron. Aby załączyć argument należy zebrać pod nim 25 tys. podpisów.

Organem wspierającym proces referendalny będzie Biuro Analiz Sejmowych, które dokonywać będzie analizy skutków prawnych, wskazywać niezbędne poprawki i uzupełnienia do projektów, tak by wykonując wolę obywateli zachować spójność prawa. Biuro będzie także odpowiedzialne za przygotowanie broszury referendalnej.

Głosowanie (tajne, bezpośrednie, równe i powszechne) odbywać się będzie dwa razy w roku, na wiosnę i na jesieni. Wniosek musi być odpowiednio wcześnie wniesiony, by był głosowany. Wynik głosowania jest wiążący.