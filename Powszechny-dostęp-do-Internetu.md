Według danych statystycznych, zaledwie 63% gospodarstw domowych w Polsce ma dostęp do Internetu. To sytuuje Polskę daleko za Holandią, Anglią, Niemcami, Dania czy Szwecją. Powszechny dostęp do Internetu dla społeczeństwa ma wiele zalet. W sferze wolności słowa, zwiększa pluralizm mediów, tworzy dostęp do niezależnych portali i niekomercyjnych źródeł informacji. Dzięki Internetowi obywatele skuteczniej monitorują poczynania władzy w swoim państwie. Wiele czynności urzędowych dokonać można za pośrednictwem Internetu. Po stworzeniu możliwości prowadzenia referendów drogą elektroniczną, a jednocześnie przy dostatecznym upowszechnieniu Internetu, koszty demokracji - zarówno tej przedstawicielskiej jak i bezpośredniej - będą maleć.

Upowszechnienie dostępu do Internetu nie musi się wiązać z potężnymi kosztami. Partia Demokracja Bezpośrednia zbuduje sieć darmowego Internetu w oparciu o istniejącą już infrastrukturę sieci szkieletowych TK Telekom sp. z.o.o, a także innych sieci będących własnością państwa. Udziałowcami spółki Telekom są w 58 % Skarb Państwa, a w 42 % PKP S.A. Dostęp do sieci szkieletowej będzie otwarty, a zatem będzie mógł być wykorzystywany do budowy bezpośredniej sieci dostępowej (z użyciem różnego rodzaju technologii kablowych i bezprzewodowych). Właściwa sieć dostępowa będzie darmowa, a w pełni płatna dla przedsiębiorstw. Zyski dzielone będą pomiędzy operatora (prywatnego, spółdzielczego czy samorządowego) oraz Skarb Państwa. Przeznaczone będą tylko na cele rozwoju i utrzymania sieci szkieletowej oraz dostępowej.

Rozwój cywilizacji ludzkiej prowadzi w stronę włączenia „prawa do Internetu” do katalogu prawa człowieka. Internet jest narzędziem współczesnych rewolucji. Pełni zarazem rolę wspaniałego przyrządu służącego do monitorowania poczynań władzy. Dzięki komunikacji Internetowej doszło w 2011 roku do demokratycznych przemian w krajach arabskich, zwanych popularnie Arabską Wiosną. Dlatego wolność Internetu oraz powszechny dostęp do sieci dla każdego obywatela są priorytetami partii Demokracja Bezpośrednia.