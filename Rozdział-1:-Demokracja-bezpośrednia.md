Rok 2012 to rok upadku demokracji w Polsce i w Europie. Podpisanie umowy ACTA czy uchwalenie ustawy emerytalnej, pomimo aktywnego, społecznego sprzeciwu, było dowodem na nieograniczoną władzę, jaką sprawuje rząd oraz parlament w Polsce.

W czasach gdy rząd realizuje interesy wpływowych lobbystów, obywatele muszą mieć prawo zablokowania wymierzonego w nich prawa. Demokracja bezpośrednia jest to system polityczny, w którym obywatele mają możliwość współdecydowania o swoim państwie nie tylko raz na cztery lata podczas wyborów. W takim ustroju obywatele mogą wnioskować o referendum w dowolnej sprawie bez względu na sprzeciw Sejmu, odwoływać z funkcji polityków, którzy utracili mandat zaufania, a także wnosić własne projekty zmian w prawie.

Wprowadzenie demokracji bezpośredniej uczyni Polskę państwem, w którym obywatele zadowoleni będą ze swojego prawa. W demokracji bezpośredniej władza nie działa przeciwko społeczeństwu, nie inwigiluje, a decyzje podejmuje transparentnie i w oparciu o szerokie konsultacje społeczne.

Partia Demokracja Bezpośrednia wprowadzi w Polsce: nowoczesne referendum, prawo odwołania polityka w trakcie kadencji, możliwość obywatelskiego weta wobec szkodliwego prawa, ułatwioną możliwość wnoszenia projektów zmian w prawie przez obywateli, a także warunki dla pełnego udziału w demokracji za pośrednictwem elektronicznego systemu głosowania.

* [[Referendum]]
* [[Odwołanie (Recall)]]
* [[Weto ludowe]]
* [[Obywatelska inicjatywa ustawodawcza]]
* [[Elektroniczne głosowanie]]