Przez wzgląd na zasadę neutralności światopoglądowej partii, Demokracja Bezpośrednia nie przedstawia konkretnych propozycji gospodarczych. Ruch Demokracji Bezpośredniej jednoczy zarówno zwolenników wolnego rynku jak i interwencji państwa w gospodarkę. Jedynym wyjątkiem od tej zasady jest kwestia równowagi budżetowej.

Instytucja długu publicznego - a zatem nominalnego zadłużenia wszystkich podmiotów państwowych - to prawdziwa okazja dla polityków. Rządzący nie ponoszą bowiem żadnej odpowiedzialności za zaciągnięte długi, nikt nie pyta obywateli czy chcą być dalej zadłużani. Elity władzy pogłębiają więc dług Polski, marnotrawiąc pożyczone środki by starać się o reelekcję. Ich dług spłacać będą przecież inne rządy za wiele lat. Według różnych kalkulacji, dług, z którym rodzi się każde dziecko, a który będzie musiało spłacić w formie podatków, wynosi od 20 do 80 tys. zł. Od długu nieustannie spłacane są odsetki. W porównaniu do znajdujących się na podobnym poziomie rozwoju państw regionu, polski dług publiczny jest wysoki. Wyższy dług publiczny w relacji do PKB mają tylko Węgry. Ta katastrofalna sytuacja może doprowadzić Polskę do bankructwa.

Jako obywatele nie możemy pozwolić na to, by niezależnie od naszej woli, zadłużano każdego z nas. Dlatego partia Demokracja Bezpośrednia wprowadzi do Konstytucji RP zasadę zrównoważonego budżetu. Zgodnie z tą zasadą wydatki poniesione rocznie przez polski budżet nie będą mogły przekraczać wpływów do tego budżetu. W ten sposób w perspektywie kilkunastu lat dług publiczny ulegnie redukcji.

Ponadto Demokracja Bezpośrednia wprowadzi zasadę obligatoryjnego referendum w przypadku każdorazowej, zagranicznej pożyczki, która zwiększyłaby dług publiczny Polski. Referendalne ograniczenie długu publicznego to najskuteczniejszy hamulec dla rozrzutności polityków w wydatkowaniu naszych pieniędzy. Przykładem efektów tego typu działań było referendum przeprowadzone w 2001 roku w Szwajcarii na temat projektu zahamowania długu publicznego. Uzyskał on 80% głosów poparcia i od kilku lat jego stosowania zadłużenie Szwajcarii systematycznie maleje.