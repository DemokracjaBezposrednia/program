Korzeni zgromadzenia ludowego poszukiwać należy w starożytnych Atenach i ekklesii, a później w występujących w prapaństwach germańskich wiecach. Ta najstarsza instytucja demokracji bezpośredniej polega na podejmowaniu doniosłych dla lokalnych wspólnot decyzji poprzez głosowanie uprawnionych do głosowania, fizycznie zgromadzonych w jednym miejscu. Jeśli traktować gminę jako stowarzyszenie, to zgromadzenie ludowe pełni rolę walnego zgromadzenia członków. Współcześnie zgromadzenia ludowe występują w Szwajcarii (niem. Landsgemeinde), ale istotniejsze znaczenie mają w Stanach Zjednoczonych (ang. town meeting).

Celem zdynamizowania procesu podejmowania decyzji w małych gminach, a także stworzenia poczucia lokalnej wspólnoty, Partia Demokracja Bezpośrednia wprowadzi instytucję zgromadzenia ludowego do ustawy o samorządzie gminnym. Zgromadzenia Ludowe będą się odbywać w gminach wiejskich, których liczba mieszkańców nie przekracza 15 tysięcy, chyba że większa gmina włączy taką możliwość do własnego statutu. Zgromadzenie ludowe odbywać się będzie na wniosek 1/3 radnych gminy, wójta lub 15% uprawnionych do głosowania w gminie. Wszyscy mieszkańcy uprawnieni do wzięcia udziału w wyborach samorządowych będą zarazem uprawnieni do brania udziału w zgromadzeniach, posiadając pełnię praw w zakresie prezentacji wniosków, udziałów w debatach, jak i w samych głosowaniach. Głosowania będą podstawą wyznaczenia kierunków działania władz gminy. Zgromadzenia odbywać się będą na wolnym powietrzu (wzorem szwajcarskim) lub też w salach Centrów Dialogu Społecznego (patrz [[Centrum Dialogu Społecznego]]).

Organizacja zgromadzeń ludowych jest zawsze okazją do poważnej debaty na temat problemów lokalnych społeczności. Dlatego zgromadzenia aktywizują mieszkańców, uczą młodszego pokolenia demokracji i wzmacniają pozycję samorządów w państwie.