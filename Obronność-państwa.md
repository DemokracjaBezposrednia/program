Misja w Afganistanie, której aktywnym uczestnikiem jest Strona Polska, pochłonęła życie 35 polskich żołnierzy. Najmłodszy z poległych miał zaledwie 22 lata. Stare przysłowie mówi: tylko głupcy wygrywają wojny, zaś mądrzy do nich nie dopuszczają.

Jak do tej pory, polscy podatnicy wydali ok. 4 mld zł na prowadzenie misji wojskowej w Afganistanie. Koszty i tak są zaniżone. Nie obejmują bowiem pieniędzy spożytkowanych na leczenie kombatantów po powrocie, a także odszkodowań dla rodzin poległych. Te pieniądze można było spożytkować na szkolnictwo czy służbę zdrowia w Polsce. Przepadły jednak na afgańskich pustyniach. Członkowie partii Demokracja Bezpośrednia zdają sobie sprawę z długiej tradycji wojennego rzemiosła w historii Polski. Jednocześnie świadomi są ważnej funkcji, jaką w państwie pełnią siły zbrojne. Są jednak zdania, że wojsko nie powinno być wysyłane w odległe krańce świata, za niewyobrażalne pieniądze, na podstawie niejasnych umów sojuszniczych.

Dlatego partia Demokracja Bezpośrednia wniesie pod ogólnonarodowe referendum projekt ogłoszenia neutralności militarnej Polski. Nie jest celem Bezpośrednich Demokratów by narzucać odgórnie obywatelom jakiegokolwiek rozwiązania, jak czynią to inne partie polityczne. Dlatego ugrupowanie zapyta Polaków w głosowaniu czy nie pragnęliby aby ich państwo ogłosiło na arenie międzynarodowej neutralność militarną. Taki status skutkowałby zawarciem odpowiednich konwencji międzynarodowych z sąsiadami, wzorem Austrii czy Szwajcarii, celem uniknięcia w przyszłości zbrojnej napaści. Jednocześnie Polskie Siły Zbrojne skoncentrowałyby się w granicach swojego państwa, a w globalnych konfliktach Polska pozostawałaby obserwatorem, przyjmujących uchodźców, udzielającym azylu czy deponującym dzieła sztuki.

Ponadto, w celu ograniczenia nieuzasadnionych wydatków na zbędne misje wojskowe, Demokracja Bezpośrednia wprowadzi do Konstytucji RP obligatoryjność referendum w wypadku rozpoczęcia zbrojnej interwencji poza granicami kraju, o ile nie odbywa się ona w ramach organizacji sojuszniczej. Nie jest dopuszczalna, obecna sytuacja, w której ponosimy ogromne koszty za wojnę, której nigdy nie chcieliśmy. Nie pozwólmy politykom marnować naszych pieniędzy. Dopóki nie udzielimy pozwolenia w referendum, to będą ich wojny, a nie nasze. Niech sami w nich walczą, za własne pieniądze.