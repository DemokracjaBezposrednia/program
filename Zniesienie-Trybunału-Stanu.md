Trybunał Stanu jest instytucją nie tylko kosztowną i absolutnie niewydolną ale wręcz niemoralną w świetle zasad prawa. Każdy członek Trybunału otrzymuje miesięcznie 10 tys. zł wynagrodzenia. Tymczasem od początku istnienia, organ wydał tylko jeden wyrok. Średnio więc Trybunał orzeka 0,05 razy rocznie! Trybunał sądzi polityków za różne przestępstwa, w oparciu o ich stanowisko. Przy tym składa się z 19 członków, z których 16-tu wybieranych jest przez Sejm. Stanowi to naruszenie jednej z podstawowych zasad sprawiedliwości - "Nikt nie może być sędzią we własnej sprawie" (łac. nemo iudex in causa sua). Niemoralnym jest, by politycy posiadali "specjalny sąd", składający się z osób wybranych przez tych właśnie polityków celem ich sądzenia. W państwie prawdziwej demokracji, pozycja obywatela oraz polityka jest zrównana wobec prawa. Wszyscy podlegają tym samym, niezawisłym sądom.

Partia Demokracja Bezpośrednia włączy polityków do systemu sądownictwa powszechnego poprzez zniesienie Trybunału Stanu i przekazanie jego kompetencji Sądowi Okręgowemu w Warszawie. Odwołanie od wyroku sądu okręgowego będzie można wnieść do sądu apelacyjnego, na jednakowych dla wszystkich obywateli zasadach.

Zniesienie Trybunału Stanu i przejęcie jego kompetencji przez Sąd Okręgowy w Warszawie przyniesie liczne korzyści. Po pierwsze - korzyści ekonomiczne. Członkowie Trybunału Stanu pobierają 10 tys. zł za nie wykonywanie żadnej pracy. Tymczasem sędzia sądu okręgowego poza pracą w "wydziale konstytucyjnym", będzie mógł także orzekać w innym wydziale. Znaczącą korzyść odniesie również demokracja w Polsce - skończy się podział na "równych oraz równiejszych" wobec prawa. Zniesione zostanie nieuzasadnione uprzywilejowanie władzy. Zwiększy się w ten sposób elementarne poczucie sprawiedliwości u wszystkich obywateli.