Silny samorząd to podstawa silnej demokracji. Zalety istnienia samorządu terytorialnego to m.in. większa efektywność, skupienie się na sprawach o charakterze lokalnym i regionalnym, większy udział obywateli w sprawowaniu władzy i szerszy do niej dostęp. W Polsce samorząd nie spełnia jednak tych funkcji. Stał się polityczną "poczekalnią" dla członków partii rządzących. Samorządowcy chętniej słuchają odgórnych poleceń przywódców ich partii niż głosu lokalnych społeczności.

Pomysł partii Demokracja Bezpośrednia na reformę samorządu opiera się na idei społeczności lokalnej, która funkcjonowałaby na zasadzie stowarzyszenia o wspólnym dla wszystkich celu. Mieszkańcy, niczym członkowie na walnym zgromadzeniu, posiadaliby wiążący głos dla kierunków rozwoju ich gmin oraz województw. Referendalnie zatwierdzaliby strategiczne plany, decydowaliby o części lokalnych budżetów, a w przypadku społecznych konfliktów, poszukiwaliby kompromisów za pośrednictwem Centrów Dialogu Społecznego.

Partia Demokracja Bezpośrednia wzmocni referendum lokalne wprowadzając nowe formy uczestnictwa w sprawach lokalnych. Wprowadzi zgromadzenie mieszkańców, jako prawotwórczy organ w małych miejscowościach, z głosem wiążącym dla władz gminy. Odpolityczni samorząd poprzez stworzenie nowych kryteriów wyboru przedstawicieli. Stworzy jasny podział kompetencji poprzez likwidację powiatów i rozdzielenie ich zadań oraz budżetów pomiędzy gminy i województwa. Uczyni Senat izbą samorządową, w której zasiadać będą przedstawiciele samorządów terytorialnych, organizacji pozarządowych, związków oraz uczelni. Stworzy Centra Dialogu Społecznego przy urzędach gmin, które prowadzić będą debatę w przypadku lokalnych konfliktów społecznych.

* [[Referendum lokalne]]
* [[Zgromadzenie ludowe]]
* [[Senat izbą samorządową]]
* [[Likwidacja powiatów]]
* [[Centrum Dialogu Społecznego]]
