Bycie posłem to służba Narodowi i zaszczyt, a nie arogancka władza i prywata. Na pytanie: skoro chcecie demokracji bezpośredniej, to po co potrzebujecie przedstawicieli? - członkowie partii mają prostą odpowiedź: nie jest możliwe wprowadzenie demokracji bezpośredniej w Polsce bez zmiany prawa. Tymczasem nie ma możliwości wprowadzenia zmian w prawie, bez posiadania przedstawicieli w Sejmie. Partia Demokracja Bezpośrednia nie ubiega się w wyborach parlamentarnych o władzę lecz o możliwość zmian ustrojowych, które pozwolą obywatelom mieć decydujący głos w ich państwie. W związku z tym posłowie partii Demokracja Bezpośrednia działać będą w sposób odmienny niż posłowie pozostałych klubów parlamentarnych.

Zasada neutralności światopoglądowej partii nakazuje, aby partia poprzez dyscyplinę nie narzucała swoim posłom wyborów, podczas głosowania na tematy światopoglądowe i gospodarcze.

Na listach Demokracji Bezpośredniej pojawią się kandydaci wszystkich opcji światopoglądowych, wyłonieni w drodze prawyborów wśród członków partii. Liczyć się będzie merytoryczność kandydata i jego przygotowanie, a nie poglądy. Posłowie partii zachowywać się będą jak posłowie niezależni. Głosować będą zgodnie ze swoim sumieniem i programem wyborczym oraz złożoną do zarządu partii przed wyborami deklaracją światopoglądową. Partia rozliczać będzie posłów by głosowali zgodnie z tym co obiecali swoim wyborcom w programie i deklaracji. Klubowa dyscyplina obowiązywać będzie jedynie w głosowaniach dotyczących wprowadzenia w Rzeczypospolitej Polskiej ustroju demokracji bezpośredniej. To rozwiązanie przekona obywateli do przedstawicieli Demokracji Bezpośredniej w parlamencie.

Posłowie partii pozostawać będą w stałym kontakcie z wyborcami poprzez elektroniczną platformę kontaktową. Pełnić będą za jej pośrednictwem internetowe dyżury, porozumiewać się ze swoimi wyborcami i odbierać wyniki interaktywnych e-referendów, które stanowić będą dla nich wskazanie jak powinni głosować. Ponadto posłowie Demokracji Bezpośredniej rozliczani będą z uczestnictwa w lokalnych debatach dotyczących społecznych konfliktów w ich okręgu. W ten sposób zwiększone zostanie zaangażowanie posłów w lokalne konflikty i pogłębiona zostanie więź wyborców z ich przedstawicielem. Tą drogą partia stworzy grunt pod Jednomandatowe Okręgi Wyborcze, które wprowadzi w Polsce.