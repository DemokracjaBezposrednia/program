Idea e-government dotyczy stosowania technologii informatycznych w administracji publicznej. Pod względem informatyzacji naszych urzędów nadal jesteśmy w końcówce Europy (wg danych Komisji Europejskiej). Jeszcze w 2006 roku, za nami znajdowała się jedynie Łotwa i Słowacja. Najsłabszy stopień informatyzacji odnotowują gminy. W tej jednostce administracji najbliższej fizycznie obywatelowi, najtrudniejsze jest złożenie jakiegokolwiek wniosku bez wychodzenia z domu.

Z informatyzacji urzędów płynie wiele korzyści. Podniesiona zostaje jakość usług, ograniczane są niepotrzebne wydatki (na pisma oraz pocztę), zwiększa się wydajność urzędów (mogą odbierać wnioski 24 godziny na dobę), poprawiony zostaje dostęp usług dla osób niepełnosprawnych, a ponadto realizacja usług poprzez zautomatyzowany system zwiększa przejrzystość administracji i ogranicza czynniki korupcyjne. Zwiększa się także zaufanie do administracji ze względu na formalne przejście do podejścia przedmiotowego. Istotny jest wyłącznie cel usługi a nie osoba, która ją świadczy.

Dlatego Partia Demokracja Bezpośrednia rozszerzy obowiązki urzędów w zakresie wdrażania oraz stosowania systemów informatycznych. Proces przebudowy administracji rozpocznie od gmin wiejskich poprzez realizację programu E-gmina. Pozytywnie na wdrożenie idei e-government wpłynie także powszechne zastosowanie systemu elektronicznego głosowania. System taki umożliwi bowiem łatwe i tanie składanie elektronicznych podpisów co może okazać się kluczowe dla informatyzacji administracji publicznej i budowania zaufania dla elektronicznych systemów wśród obywateli.

Natomiast dla celów zwiększenia bezpieczeństwa elektronicznego głosowania wprowadzone zostaną dla obywateli elektroniczne dowody osobiste. Dowód taki będzie dokumentem tożsamości obywatela zintegrowanym z innymi pożytecznymi funkcjami. Obywatel będzie mógł z jego pomocą nie tylko oddać ważny głos w wyborach, lecz nawet zarejestrować się u lekarza czy korzystać z komunikacji miejskiej. Dokument ten będzie także pełnił funkcje karty płatniczej i zawierać będzie podstawowe szkolenia jakie przeszedł obywatel – np. prawo jazdy.